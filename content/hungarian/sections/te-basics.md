---
enable: true

# don't create a separate page
_build:
  render: "never"
---

## Mi az a szaklektorálás?

Mindenkinek, aki kiad valamiféle szöveget, szüksége van szerkesztőre – egy pártatlan szemlélőre, aki észreveszi a hibákat. Mivel a kötés szaktudást igénylő terület, a kötésmintákkal foglalkozó szakembernek olyannak kell lennie, aki betéve tudja a kötés különböző technikáit, és szerkesztőként is érti a dolgát.

{{< highlight >}}

**A kötésminták szaklektorálása az a folyamat, mely során ellenőrizzük a mintát, hogy a benne lévő számok megfelelőek, a stílus egységes, az utasítások hiánytalanok legyenek, a minta pedig kiadásra készen álljon.**

{{< /highlight >}}

A szaklektor nem készít ruhadarabot a minta alapján, hanem elméletben ellenőrzi számológép vagy táblázatkezelő szoftver segítségével. A minta bonyolultságától függően a folyamat csak pár órába telik, nem pedig hetekbe vagy hónapokba – amennyit a tesztkötők szoktak bíbelődni egy mintával.

**Az a minta, amely átesett a lektorálás folyamatán, jobb élményt nyújt azoknak, akik elkészítik belőle a ruhadarabot, megteremtve és fenntartva ezzel a tervező jó hírnevét.**

## Szakmai tapasztalat

2012 óta több mint 60 regényen és novellán dolgoztam műfordítóként, és legalább 20 regényt szerkesztettem. Emellett szakcikkeket is írtam a legkülönfélébb témákban. Sokféle zsáner szövegével foglalkoztam már, illetve sok fordítóval és szerkesztővel együtt dolgoztam. (A korrektorokról, a tördelőkről és a borítótervezőkről nem is beszélve.)

2024-ben elvégeztem a [The Tech Editor Hub](https://www.thetecheditorhub.com/) által kínált, kötésmintákra specializálódó szaklektori képzést. Azóta a [The Knitting Guild Association (TKGA) tanúsítványt is nyújtó képzését](https://tkga.org/certification-for-technical-editors/) végzem.

Emellett rengeteget kötök, imádok új technikákat megtanulni, új mintákat kipróbálni. Ha pedig valami nem ismerős, akkor máris könyvtáros-üzemmódba kapcsolok, és elkezdek kutatni.

{{< highlight >}}

[A publikációs jegyzékem](/hu/publications) tartalmazza a megjelent műveim teljes listáját, [a portfólióm](/hu/te-portfolio) pedig az általam lektorált kötésmintákét. A magánprojektjeim oldalán pedig a [már befejezett kötéseimet](/hu/my-knitting-projects/) találod meg.

{{< /highlight >}}

## Alapelveim

Tudom, mennyire félelmetes érzés odaadni valakinek valamit, amin szívvel-lélekkel dolgoztunk. Mindig ugyanezt érzem, ha ismeretlen szerkesztő nyúl hozzá valamelyik fordításomhoz.

Amikor én szerkesztem vagy lektorálom valaki más munkáját, igyekszem biztonságos és barátságos közeget teremteni, és nem ítélkezni feletted, ha hibát vétettél – hiszen a hibák csupán megoldásra váró problémák. Végső soron senkinek sem kell tudnia róluk.

És bár lehet, hogy kiemelem a szövegben lévő hibákat, vagy javaslatokat teszek arra, *szerintem* hogyan lenne érdemes kijavítani őket, **a végső döntés mindig, de mindig a tiéd.** Közösen fogunk dolgozni, de a minta örökre a tiéd marad. Valamivel jogászosabban fogalmazva: a minta mindig a te szellemi tulajdonod lesz.

Az én dolgom az, hogy a mintád a lehető legjobb legyen, és hogy az odáig vezető folyamat minél zökkenőmentesebben haladjon.