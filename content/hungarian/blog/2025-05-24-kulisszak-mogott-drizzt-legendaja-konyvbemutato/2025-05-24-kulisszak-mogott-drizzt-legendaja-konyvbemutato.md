---
title: "Drizzt legendája: Képes útmutató | A kulisszák mögött"
meta_title: "Drizzt legendája: Képes útmutató | A kulisszák mögött"
author: Sárpátki Ádám
slug: kulisszak-mogott-drizzt-legendaja-konyvbemutato
date: 2025-05-24
description: "Így készült a Drizzt legendája: Képes útmutató -- fordítói kihívások és könyvbemutató"
image: ./blog_post_images/2025-05-24-kulisszak-mogott-drizzt-legendaja-konyvbemutato-thumbnail.jpg
categories:
  - Könyvek
  - Interjú
  - A kulisszák mögött
tags:
  - D&D
  - fantasy
  - fordítás
  - Kolibri
  - szerepjáték
  - könyvbemutató
  - namethetranslator
lead: "Így készült a Drizzt legendája: Képes útmutató magyar fordítása"
draft: false
summary: "Tavaly a Kolibri Kiadó megbízott a Drizzt legendája: Képes útmutató lefordításával, és én lelkesen vállaltam is, mert ezt a könyvsorozatot ugyan nem olvastam még, de már nem is egy barátom emlegette és ajánlotta. Tudtam, hogy Drizzt kicsoda, és mivel szeretem a D&D-t, jobb alkalom nem is kínálkozott rá, hogy egy kicsit fordítói oldalról is belekóstoljak. A májusi könyvbemutató pedig már csak a hab a tortán."
---

## Háttér

Tavaly a [Kolibri Kiadó](https://www.facebook.com/kolibrikiado/?locale=hu_HU) megbízott egy munkával -- a *Drizzt legendája: Képes útmutató* lefordításával.

Aki nem ismerné: a *Drizzt legendája* egy 1988 óta futó fantasykönyv-sorozat (még nálam is öregebb!), amit R. A. Salvatore ír. Drizzt Do'Urden egy sötételf (drow) az Elfeledett Birodalmakban, a *Dungeons and Dragons* szerepjáték egyik legfontosabb világában. Drizzt Mélysötéten él, azon belül is a drow-k álnoksággal átszőtt városában, Menzoberranzanban. A történetek fő motívuma, hogy míg a drow kultúra velejéig gonosz, addig ő, Drizzt, teljesen szembemegy ezekkel a sztereotípiákkal.

A sorozat jelenleg 39 kötetet számlál, ebből a *Drizzt legendája: Képes útmutató* megjelenésekor 36 db jelent meg magyarul is a Delta Vision kiadó gondozásában. (Bár ennyi idő alatt jó pár kiadót megjárt -- érdemes végignézni a molyon [a sorozat kiadástörténetét](https://moly.hu/sorozatok/drizzt-legendaja).)

Szóval a Kolibri megkeresett ezzel a munkával, és én lelkesen vállaltam is -- ezt a könyvsorozatot ugyan nem olvastam még, de már nem is egy barátom emlegette és ajánlotta. Tudtam, hogy Drizzt kicsoda, és mivel szeretem a D&D-t, jobb alkalom nem is kínálkozott rá, hogy egy kicsit fordítói oldalról is belekóstoljak.

![A Kolibri Kiadó gondozásában megjelent Drizzt legendája: Képes útmutató borítója.](./blog_post_images/2025-05-24-kulisszak-mogott-drizzt-legendaja-konyvbemutato-borito.jpg)

## Fordítói kihívások

### Terminológia

Mindenképpen alkalmazkodni kellett a már megjelent 36 kötet terminológiájához. Ehhez először is hozzá kellett jutni a kötetekhez -- szerencsére a Kolibri Kiadó is besegített, illetve a D&D-csapatunk egyik tagja is minden további nélkül hozzám vágott vagy 11 könyvet. Ezúton is köszönöm a segítséget mindenkinek, aki lehetővé tette, hogy megvalósulhasson a könyv és illeszkedhessen az eddig megjelent regényekhez.

Mindegyik kölcsönkapott kötet a Delta Vision kiadásában jelent meg, tehát reméltem, hogy koherens egészt alkotnak majd -- és összességében ez így is volt. A Delta Vision láthatóan törekedett arra, hogy a szövegek egységesek legyenek, de néha még így is akadtak következetlenségek, kihagyott dolgok, vagy furcsa megoldások. A hibák valamilyen szinten óhatatlanok egy ilyen hosszú sorozatnál, amin az évek során legalább hat fordító és fogalmam sincs, mennyi szerkesztő dolgozott -- ember legyen a talpán, aki ezt hibátlanul egyben tudná tartani.

![A Mélysötét talán legaranyosabb lakói, a gombaszerű mikonidák fajtái.](./blog_post_images/2025-05-24-kulisszak-mogott-drizzt-legendaja-konyvbemutato-mikonidak.jpg)

A munkához a könyvsorozat mellett felhasználtam a D&D 3e-hez magyar nyelven is kiadott szabálykönyveket, a *Forgotten Realms világleírás*t, a *Szörnyek könyvé*t, a *Játékosok könyvé*t és a *Kalandmesterek könyvé*t. Más kiadványokba is belenéztem, sőt, még James Lowder *Cyric* c. regénye is jól jött, ugyanis megtaláltam benne a *Frostmaiden* nevet ("Fagyszűz"), ráadásul azon a könyvön is a *Drizzt legendája* sorozat jelenlegi fordítója dolgozott.

Végső soron 693 tételes szójegyzéket[^1] írtam össze a könyvhöz, hivatkozásokkal együtt, hogy ha ellenőrizni kellene, akkor látsszon, melyik kifejezést melyik könyvben találtam meg. Ebből a 693 tételből 304 még így is bizonyos fokig a saját kitalációm, mert vagy nem találtam rájuk hivatalosnak tekinthető fordítást, vagy egyáltalán nem szerepeltek a regényekben, vagy azok a regények még nem jelentek meg magyarul, amelyekben ezek a kifejezések először felbukkannak.

Ez azért is különleges, mert egy hosszabb trilógiához általában legfeljebb 400 tételes terminológiát szoktam írni, és most ezt egy 200 oldalas könyvbe kellett sűríteni. Huhh.

![A Képes útmutató a D&D kasztjaival kapcsolatban is rengeteg információt tartalmaz.](./blog_post_images/2025-05-24-kulisszak-mogott-drizzt-legendaja-konyvbemutato-kasztok.jpg)

### Technikai részletek

Mivel egy ilyen könyv rengeteg kicsi szövegdobozból áll, ezért nem mindegy, milyen hosszú lesz bizonyos részek fordítása. Maximum 10%-kal lehet túllépni az eredetit, azt még be lehet szorítani a szövegdobozokba. Vagyis sokszor ügyeskedni kell a szöveggel, kreatív megoldásokat kitalálni, hogy lehetőleg minden elférjen és értelmes is legyen; illetve a leadás előtt ellenőrizni kell, nem írtam-e túl valamit -- ezzel nagyban segíthetem a szerkesztő munkáját is.

Emellett a kéziratban világosan jeleznem kell azt is, melyik rész hová tartozik, hogy a szerkesztő, a korrektor és majd a tördelő is elboldoguljon a szöveggel. Ez nem jelent különösebben bonyolult dolgot -- a legtöbbször bőven elég, ha annyit írok, [Bal hasáb] vagy [Jobb hasáb], esetleg [Alak körül], ha egy illusztrációt vesznek körbe a szövegdobozok. Szerencsére a Kolibri munkatársai nagyon profik, eddig még mindent megértettek.

![A Képes útmutató egyik fejezete kifejezetten Drizzt legismertebb ellenségeiről szól.](./blog_post_images/2025-05-24-kulisszak-mogott-drizzt-legendaja-konyvbemutato-drizzt-ellensegei.jpg)

## A könyvbemutató

2024 végén a [Kolibri Kiadó](https://www.facebook.com/kolibrikiado/?locale=hu_HU) és a [Huszadik oldal](https://huszadikoldal.hu/) magyar D&D actualplay stream csapata felkért egy rövid interjúra és kerekasztal-beszélgetésre a *Képes útmutató* kapcsán. Akik ismernek, azok tudják, hogy nem szeretem a nyilvános szerepléseket, ezt most mégis vállaltam -- szeretem ezt a könyvet, szeretem a D&D-t, és úgy voltam vele, hogy hasonló érdeklődésű emberek közül csak nem lógnék ki annyira. Sokat segített az is, hogy előtte beszélgettünk egyet a csapattal, és nagy vonalakban a kérdésekről is szó esett.

A kerekasztal-beszélgetésre nem készültem -- tudtam róla, hogy lesz, és lehetőséget is kaptam rá, hogy részt vegyek benne, amit örömmel meg is ragadtam, miután végeztünk az interjúval.

Nagyon jó hangulatban telt a beszélgetés; ez szerintem a felvételen is látszik. Kicsit döcögősen indul az eleje, és mivel általában tökéletességre törekszem, pár kérdésre tudnék összeszedettebb választ adni, végső soron azonban elégedett vagyok. A videót megtekinthetitek a [Huszadik oldal YouTube csatornáján](https://www.youtube.com/@Huszadikoldal), vagy itt:

{{< youtube id="03hQilZqqC4" image="" >}}

Hogyha felkeltette az érdeklődéseteket a könyv, akkor azt megvásárolhatjátok [a Kolibri Kiadó webshopjában](https://booklove.hu/dungeons-&-dragons-drizzt-legendaja), illetve a Huszadik oldal nyereményjátékot is hirdetett rá -- a részleteket a fenti videó végén árulják el.

[^1]: A szójegyzék nem más, mint az adott könyvre vonatkozó egyedi szavak és kifejezések listája angol és magyar nyelven.
